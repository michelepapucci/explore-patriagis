**Nova**. 
Vi trovate a Nova, la capitale del Regno di Patriagis, che occupa la maggior parte dell'omonima penisola. 
Nova è il più importante e popoloso centro tecnologico e culturale del regno. Nasce sulle rovine di un'antica città Nifilim, un popolo di giganti ormai estinti, di cui si sa molto poco. 

La città sorge su 5 ampi colli, ed è costruita arroccata sulle rovine, scavando case e vie nei marmi che il popolo di giganti estinti ha lasciato in eredità. Le case e i palazzi sono creati su piani e soppalchi arroccati sui giganti edifici abbandonati. 
L'architettura Nifilim è un'architettura di stampo puramente classico, mentre quella di Nova, costruita su di esso, varia da edifici puramente aziendali, a sfarzose copie di quest'architettura classica, abbellite d'oro e altri sfarzi. 

La popolazione è principalmente fatta di Mezzelfi e Umani. Il regno di Patriagis nasce dall'unione di due antichi regni (Il regno dell'Ovest e il Regno dell'Alba), uno umano e uno elfico, che, dopo anni di guerre, si accordarono per una storica pace ormai più di 700 anni fa. 
Le due specie, convivendo, si sono incrociate, e gli elfi purosangue sono quasi estinti. Piccoli paradisi della specie elfica esistono ancora, così come resiste una comunità aristocratica dell'antico regno elfico, ma, per le strade si vedono poco. Il resto delle specie, per quanto minoritarie, è presente e integrata, e in generale si può dire che il regno, ma Nova in particolare, è fortemente multiculturale. 

**Politica**. 
La città è gestita dall'organo politico denominato Comune, al cui capo c'è un Sindaco che viene eletto ogni 6 mesi da chiunque faccia un mestiere. Il diritto di voto è pertanto esclusivo a chi è iscritto ad una Gilda o ad una Corporazione. 

Gli organi eletti sono il Sindaco che gestisce la città e il Capitano del Popolo che gestisce le forze armate della città. Inoltre, ogni Gilda elegge due rappresentati, la cui carica dura 2 mesi. Essi hanno il compito di fare appello al sindaco sulle questioni importanti, e formano il Consiglio Comunale, che ha il compito di approvare le leggi proposte dal sindaco e dai suoi personali consiglieri. 

Questo sistema di voto esclude l'aristocrazia e la nobiltà dal voto, poiché, normalmente, i ricchi non svolgono un mestiere. Questo sistema anti-aristocratico crea forti squilibri di potere, che fan sì che spesso avvengano dimostrazioni di forza, o vere e proprie guerriglie tra l'aristocrazia e il Comune. Non è raro, inoltre, che l'aristocrazia faccia di tutto per corrompere o intimidire consiglieri o sindaci, ecco il perché della breve durata di queste cariche. 

Il Regno è gestito da un sistema simile, dove il Re, che è una carica ereditaria della famiglia reale Tullio, ha il potere di legiferare. Ogni legge emessa dal re entra immediatamente in vigore e vengono poi valutate annualmente da un consiglio composto da tutti i sindaci della penisola, che può approvare o rifiutare le leggi emesse dal re nell'anno.
La famiglia Tullio nasce dall'unione della famiglia reale Larenzia, del Regno dell'Ovest e dalla famiglia reale del Regno dell'Alba. Il Re attualmente in carica è Numio Ostilio III dei Tullio. La famiglia reale vive a Nova, sul Colle de Tullio, nel Palazzo Reale. 

**Chi siete?**
Voi fate parte di un'organizzazione conosciuta come Gilda Degli Avventurieri. La Gilda è un organo privato che in cambio di una commessa, risolve problemi di varie entità alla popolazione che sono al di fuori della portata delle Guardie Cittadine. È organizzata in squadre o gruppi che, specialmente nelle grandi città, sono conosciuti e adorati come star o eroi. 

Il vostro gruppo è conosciuto come (SCEGLIETE UN NOME PER IL GRUPPO) e avete acquisito una certa fama a Nova. Vi trovate al Riposo del Macaco, la locanda, sede della Gilda, che si trova dentro alle Rovine sopra al Colle dei Mestieri. 
Zaldak Versabirra, capogilda e taverniere, vi ha convocati per una nuova missione. 
