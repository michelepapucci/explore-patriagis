I nani sono umanoidi tozzi e fieri, tanto abili nel combattimento e alla forgia, quanto nella diplomazia e nell'artigianato.  
I nani raggiungono il metro e mezzo di altezza, e, nonostante questo, arrivano a pesare quanto un umano 30 cm più alto. La loro pelle va dal marrone chiaro al rosso, anche se la maggior parte ha un colore simile ad un’abbronzatura profonda. I loro capelli, solitamente portati lunghi in stili di acconciature molto elaborate, vanno dal rosso, al castano scuro e fino al nero. 

## Commercianti e Pacifisti

I nani di Patriagis da millenni abitano principalmente le montagne dell’Alto Muro, la catena montuosa che delimita il confine a nord del regno. Grazie alla loro posizione strategica, i nani sono riusciti ad evitare i principali scontri e pericoli che nei secoli il resto del regno ha attraversato: non hanno mai preso parte alle guerre che uomini ed elfi scatenarono per il controllo della penisola, e riuscirono ad uscire illesi dalla Febbre Indaco, una terribile pestilenza che ha decimato il resto della penisola, chiudendo i rapporti con l’esterno. 

Proprio grazie alla loro storica neutralità negli scontri nella penisola, e ai loro continui tentativi diplomatici di risolvere le questioni del paese, i nani di Zubduzurak, conosciuti in comune come Signori dei Picchi, sono rispettati e considerati ottimi diplomati. L’idea stessa del Regno di Patriagis, che ha unito la penisola sotto un’unica guida, nasce proprio da loro, e per questo la regione dell’Alto Muro, sotto il loro controllo, gode di certe concessioni e libertà. 

## Zubduzurak, il paradiso tra i monti

L’alto muro protegge da nord la penisola di Patriagis e la delimita dal resto del continente. I nani abitano i monti, le colline e le valli di questa regione da millenni, spesso vivendo distanti dal resto del Regno. 

Essi considerano [[Zubduzurak]] la loro patria, e il Regno di Patriagis come un prezioso alleato. Pochi tra i nani, si considerano effettivamente sudditi di Patriagis e della sua famiglia reale, per la quale non vi è astio, ma è percepita come diversa e distante.  
Tra i nani dei picchi, quelli delle colline e quelli che abitano le valli, all'apparenza vi sono poche differenze, ma internamente si riconoscono subito da piccoli cambi di accento nella loro pronuncia del nanico, o dalle loro tradizioni e credenze. Infatti, anche all'interno della regione, gli insediamenti sono sparsi e poco popolosi, seppur ben collegati da reti di strade e tunnel. 
Sulle montagne, si vive principalmente di industria mineraria e siderurgica, mentre sulle colline e nelle valli, vivono pastori, agricoltori e tra i migliori artigiani del Regno. 
Le città perforano colli e montagne, arrivando fino alle miniere dove vengono estratti minerali e gemme preziose che vengono poi trasformate in oggetti leggendari.
La società di questi insediamenti è divisa in clan, fatti di famiglie numerose, ognuno con una forte identità e tradizioni. 

La religione dominante tra i nani è il Culto della Montagna, sebbene altre religioni abbiano nel tempo raggiunto le società naniche, tra cui la venerazione di [[Solis]], [[Tiche]] e [[Immeral]]. 

Il Culto della Montagna è un’antica religione nanica, nella quale si ritiene che le montagne siano creature viventi, ognuna un'antica divinità che protegge e sfama i nani che la abitano. Proprio per questo, gli insediamenti più ricchi si impegnano molto a proteggere e decorare le montagne che abitano.

La capitale della regione, Zubduzurak, negli anni ha preso grande cura nello scolpire il picco su cui si regge, il Monte Usignolo, così chiamato per il particolare suono che emette quando il vento ci soffia contro. I nani, studiando i movimenti dei venti della regione, hanno scavato enormi e precise gallerie per intonare la montagna, che viene suonata dai venti come se fosse un enorme strumento a fiato, producendo deliziose armonie che risuonano in tutte le montagne e valli vicine.