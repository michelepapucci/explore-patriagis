*Il mio nome è Neldark, e provengo dalla città di Arum.
Non sono esattamente nato, mi hanno anzi creato ed è stato Zatim a farlo: lui è quindi mio padre, oltre che un fabbro. 
Da quello che ho appreso sentendo i racconti a proposito di altri esemplari della mia razza (Lapismatum) è che il loro scopo è generalmente associato all’uso privato da ricchi signori. Zatim si è, invece, sempre impegnato molto perché la nostra fosse sentita come una famiglia: non esistevo infatti solo io. Zatim ha creato svariati esemplari o, meglio, figli.
Vivevamo tutti nella stessa grotta, ricavata nelle fondamenta di una casetta nella periferia di Arum, inizialmente non mi sono mai chiesto perché avessimo quello stile di vita, per quanto mi riguardava era il quotidiano; tuttavia, quando iniziai ad apprendere “le norme del mondo” osservando altri cittadini iniziai a notare delle discrepanze.
Anzitutto non tutti i padri mascheravano i loro figli quando se li portavano appresso per visitare il mercato o condurre transazioni in città; bensì li lasciavano liberi di correre e scorrazzare in giro. 
-Cosa significa?-
Ho inoltre notato la mancanza di agilità nei loro movimenti, il che fa presupporre una mancanza di addestramento militare al quale, invece, mio padre mi sottoponeva con l’aiuto di un suo amico, Farsak.
-Cosa significa?-
Non ci era permesso, a me e ai miei fratelli, di allontanarci dalla dimora da soli; Zatim diceva che poteva essere pericoloso perché delle minacce potevano celarsi, soprattutto di notte.
-Cosa significa?-
Ero il protettore della famiglia, mi è stato detto sin dal primo giorno di vita, e a quello ho dedicato ogni sforzo.
Ora, tuttavia, non sono più nulla.
-Cosa significa?-
Ricordo quella sera, dove stavamo festeggiando insieme, padre e figli, dopo una fruttuosa vendita che Zatim aveva concluso in città. Erano momenti davvero meravigliosi, in cui senti ogni sforzo ripagato e in cui capisci cosa sia il vero valore. Alla fine dei festeggiamenti gli altri si erano ritirati nella dimora mentre io rimasi fuori, svolgendo la mia solita funzione di sentinella. Passò qualche ora e qualcosa si mosse nel bosco. Addestrato a sventare le minacce, andai a controllare sospettando fosse nuovamente solo un animale. Sciocco.
Me lo ritrovai davanti, sbucato fuori dal nulla: era difficile distinguerne tutti i tratti, forse più alto di me, più robusto e con un equipaggiamento strano.
Una cosa tuttavia mi colpì, ancor prima di quello che credo fosse un pugnale, i suoi occhi: erano luminosi, irradiati da una luce interna vermiglia… Esattamente come i miei!
-Cosa significa?-
Mi disattivai praticamente subito, incapace di reagire. Non so perché rimasi in vita, ma in un certo senso posso dire che non accadde, di sopravvivere intendo. 
Tornato alla dimora appresi che tutti, padre e fratelli, erano stati uccisi, massacrati. Non un solo oggetto fu rubato, neanche l’oro. Questa fu la mia rovina. 
Adesso devo sapere, capire, perché questo sia accaduto. Le conoscenze sulla mia specie non mi bastano, com’è possibile che ci si uccida fra simili?
L’ultima cosa che ho preso prima di partire è stata una lettera, trovata nel diario di mio padre, scritta da lui e mai finita:
“Finalmente l’ho trovato, ho capito come …”
E un indirizzo parziale: Malporto.
Cosa significa?*

