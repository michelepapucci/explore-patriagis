La sera prima della festa di Fine Estate, a [[Malporto]], un gruppo di avventurieri giunge in città, ognuno coi propri mezzi e i propri scopi. La città è in fermento per la festa, ma una tempesta si riversa sul paese, costringendo i festeggiamenti all'interno di abitazioni, locande e taverne.
Singolarmente, quattro avventurieri trovano riparo nel fienile al di sopra della stalla della locanda "[[Le briglie dell'Incubo]]". 
Il gruppo è formato da un [[Mezzelfi|mezzelfo]] di nome [[Stafir]], una [[Shadar-kai]] di nome [[Kieran]], un'umana di nome [[Rinn]] e un misterioso uomo incappucciato di nome [[Neldark]].
Fanno appena in tempo a mettersi comodi tra il fieno e il letame che un fulmine colpisce il fienile, distruggendolo.
Il proprietario della locanda, corso fuori, dice loro che non possono rimanere lì, è pericoloso. Un misterioso benefattore, uscito dalla locanda, vestito in abiti zingari / gitani, consiglia loro di ripararsi in un maniero poco fuori dalla città, che sa non esser stato preso di mira dai turisti. 
Il gruppo, costretto insieme dalle circostanze, si reca al maniero seguendo le indicazioni date dal misterioso gitano.

Raggiungono una casa alta quattro piani, con tetti alti, aguzzi e spioventi. Fuori dal cancello, un soffio di vento causa in loro un brivido di freddo.
Improvvisamente, una sciarpa vola via dallo zaino di Kieran, e vola proprio sul portico della casa. Come per inseguirla, il corvo con cui viaggia Rinn prende il volo e si posa sul parapetto del portico. Anche Neldark e Stafir sono spinti da alcuni loro oggetti a raggiungere l'ingresso della casa. 
Recuperata la sciarpa, Kieran apre la porta e decide di condurre il resto del gruppo all'interno dopo che Neldark stabilisce con una piccola ispezione dell'esterno della casa che non sembra esserci niente di strano. 
Il gruppo entra nella casa raggiungendo un salotto, dove sopra al camino giace un quadro che rappresenta la famiglia **Durst**, composta da **Gustav** ed **Elisabeth Durst**, e i loro figli **Rosavalda** e **Thornboldt**. 

Poco dopo il loro ingresso, un soffio di vento spegne tutte le candele della casa, lasciandoli al buio. In concomitanza, la porta sbatte chiudendosi e il rumore della pioggia cessa.  Come se non bastasse, compare un poema scritto sulla parete che costeggia le scale che salgono al primo piano. Il poema appare come sangue che trasuda dalle pareti della casa:

> [!danger]
> *Sotto il maniero giace la Bestia selvaggia,*  
> *che da tempo ormai carne non assaggia,*   
> *dorme beata fino a mezzanotte,*   
> *quando si sveglia per divorar con le sue fauci scarlatte,*   
> *se il Suo spuntino la rovina vuole evitare,*   
> *nelle Sue stanze segrete si deve recare,*   
> *un dono per calmare il suo terribile umore,*   
> *ma ai suoi cuccioli deve sempre prestare attenzione.*  

Proprio in questo momento, l'alto orologio a dondolo che si trova nella stanza suona le 18:00. Neldark si reca velocemente all'entrata e sfonda la porta, trovando fuori solo oscurità. Non sono più a Malporto, a pochi passi dal balcone vi è un buio nero senza limiti. Da questa oscurità, giganteschi tentacoli violastri ricoperti di tumori e pus provano ad afferrare Neldark, che si richiude velocemente in casa. Nel frattempo, Rinn accende una torcia e illumina la parente, indagandola con Stafir, che però non riesce a capire di quale creatura possa essere il sangue. 

Il gruppo decide quindi di investigare velocemente la stanza, trovando in un guardaroba un invito che presumibilmente il proprietario del giacchetto aveva ricevuto:

> [!quote]
> *Siete cordialmente invitati ad unirvi a*  
> *MR. GUSTAV ED ELISABETH DURST*  
> *per festeggiare il primo anniversario del Mulino Durst.*  
> *Residenza Durst, [[Villaggio Barovia]]*  
> *ore 18.00.*  
> *13 Neyavr, 348*  
> *Verranno serviti cena e rinfresco*  

Il gruppo non sembra riconoscere il calendario che viene utilizzato per indicare la data sull'invito. Nonostante questo, gli abiti sembrano vecchi ma non antichi.

Per evitare di perdere del prezioso tempo, e per evitare di essere troppo in basso quando la bestia a mezzanotte si sveglierà, il gruppo decide di salire al primo piano usando le scale di marmo rosso presenti nella stanza in cui si trovano, evitando di visitare il resto delle stanze al piano terra.
Il gruppo sale di un piano e nota che le scale salgono anche al piano successivo. Decidono però di rimanere su questo piano e di recarsi nella stanza alla loro sinistra.

Entrano in una stanza ben arredata, con mosaici colorati sui vetri che danno all'esterno che raffigurano bambini e adulti suonare strumenti musicali. Nella stanza è presente anche un camino con davanti un'arpa e dall'altro lato della stanza, un clavicembalo. Il gruppo si prende una ventina di minuti per ispezionare la stanza, nei quali Rinn si accorge che uno dei tasti del clavicembalo sembra essere sempre premuto.
Stafir apre quindi la cassa e trova che il martelletto di quel tasto è bloccato da una pergamena.

Aperta, questa si rivela essere un Waltz, dedicato ad una certa **Klara**. Stafir decide di provare a suonarlo sul clavicembalo. 
Dopo qualche nota, Stafir sembra essere posseduto dalla musica, e non riesce più a smettere di suonare. Il Waltz sembra risvegliare dei ricordi nella casa. Delle figure spettrali di ballerine cominciano ad apparire, seguendo il ritmo animano la stanza con una danza. Tra di essi il gruppo riconosce due figure: **Gustav** ed **Elisabeth**. 
Gustav danza con una giovane donna dai vestiti umili, mentre Elisabeth è in disparte che li fissa con occhi furiosi. Man mano che il crescendo del waltz prosegue, Elisabeth sembra sempre più furiosa, finché con la mano non raggiunge un ciondolo che porta al collo. Dal pugno e dai suoi occhi esce una luce ambrata spaventosa e tutte le figure spettrali scompaiono tranne lei, come spazzate via da un vento invisibile. 
Elisabeth indugia prima di sparire fissando il camino, dal quale cadono 2 statuette di alabastro.
Un rumore proveniente dall'altra stanza di questo piano, come di un pesante oggetto trascinato lungo il pavimento, fa tremare le pareti. 

Il gruppo intuisce che Elisabeth era gelosa del rapporto di Gustav con questa inserviente. Questo è di nuovo confermato dal fatto che le due statuette distrutte, che prima erano sul camino, rappresentano un signore di mezza età ed una giovane ballerina. L'unica statuetta rimasta invece sul camino rappresenta una ballerina di mezza età. 

Stafir è inoltre affascinato dal ciondolo di Elisabeth, poiché ne possiede uno del tutto simile anche lui. Sembra essere un ciondolo di Lapisma, però non levigato, ma rozzo, come una scheggia. Soprattutto il colore è diverso: è ambrato. 

Il gruppo raggiunge con cautela la stanza dalla quale proveniva il rumore, e si ritrova in uno studio, con una scrivania e alte librerie a parete, una delle quali sembra essere stata mossa su dei carrelli, per rivelare l'accesso ad una porta segreta.
Il gruppo si prende del tempo per ispezionare la stanza e scopre che per aprire la porta segreta c'è bisogno di un oggetto, simile al ciondolo di Stafir: presumibilmente il ciondolo di Elisabeth.

Inoltre, sulla scrivania, trovano una lettera firmata da Klara:

> [!quote]
> *Cari signori Durst,*
> 
> *alla luce delle mie attuali condizioni, chiedo rispettosamente il vostro permesso per un breve periodo di tempo lontana dalle mie responsabilità.*
> 
> *Sebbene la mia devozione ai vostri cari bambini renda difficile questa decisione, mi sono impegnata a trovare una soluzione che, spero, vi possa soddisfare: una mia cara conoscente ha esperienza nella cura dei bambini e credo che potrebbe sostituirmi durante il mio congedo temporaneo senza alcuna difficoltà.*
> 
> *Mi rendo conto che la mia richiesta non è priva di complicazioni. Tuttavia, gli anni passati al servizio della vostra famiglia mi hanno mostrato la profondità della vostra comprensione e compassione. Sento davvero di essere diventata parte della vostra famiglia e spero che accetterete il mio bambino in arrivo come avete accettato me.*
> 
> *Cordiali saluti,*
> 
> *Klara*

Il gruppo sospetta che Klara fosse incinta di Gustav.

Nel frattempo Rinn trova un libro intitolato: "La vita di Rinn". 
Incuriosita, lo apre, e nota che è appuntato al suo interno la storia della sua vita. Rinn lo sfoglia cautamente sotto gli occhi increduli dei compagni che, invece, vedono il libro tutto vuoto. Rinn si sposta verso la sezione finale del libro e la legge ad alta voce:
*"Rinn, accompagnata da tre compagni, trova questo libro. I compagni non le credono quando lei rivela che su di esso vi è scritta la storia della sua vita, e soprattutto, sono tutti ignari della creatura che li osserva dall'ombra. Lentamente, la bestia inizia a strisciare in avanti."*

Dopo queste parole il libro appare vuoto anche a Rinn. I tentativi di cambiare le parole o di aggiungere scritte al libro sono inutili: l'inchiostro viene assorbito dalle pagine.
Dopo aver perso diversi minuti nel tentare di capire dove potesse nascondersi la bestia, il gruppo decide di fare più luce possibile, Kieran lancia quindi l'incantesimo *Luce* sulla propria mazza da guerra, che usa per illuminare i dintorni. 

Il gruppo prosegue al piano superiore, ricordandosi però di tornare a ispezionare la stanza segreta una volta trovato il ciondolo di Elisabeth.

Il gruppo sale al secondo piano della casa, raggiungendo la fine delle scale di marmo, e trovandosi in un balconcino che dà sulla tromba delle scale. Da qua possono accedere a due stanze piccola e due grandi: una di queste ultime sembra avere una decoratissima porta di accesso. Neldark si avvicina ad una statua di scaglie nere, che, percependo il suo arrivo, si anima e lo attacca.
Neldark incassa il colpo e il gruppo reagisce velocemente: con un paio di *Dardi di Fuoco* di Stafir, una *Fiamma Sacra* di Kieran, delle artigliate di Rinn e una spadata di Neldark, l'armatura cade a terra, scomposta e inanimata. 
Durante lo scontro Neldark evoca una sorta di versione spettrale di sé stesso, rivelando le sue fattezze: Neldark è un [[Lapismatum]], un automa fatto di ferro, acciaio e legno, animato da una pietra di Lapisma. 
Rinn e Stafir non hanno mai visto niente del genere. 

Dopo lo scontro, il gruppo decide, visto che è già passata più di un'ora e mezza, di sbrigarsi, e si sposta nella sala dalla porta intarsiata.
Avvicinandosi alla porta di vetro impolverata vedono una sagoma che si staglia a pochi centimetri dal vetro: è illuminata da una fioca luce ambrata, immobile, non si muove, e la sua sola vista spaventa a morte il gruppo. L'aria si addensa, la temperatura scende, e un brivido corre lungo le schiene dei quattro mentre la loro fronte si imperla di sudore, il respiro del gruppo appanna il vetro, l'ombra informe si gira e incontra gli occhi del gruppo e, poco dopo, sparisce.

Entrano in quella che sembra la ben arredata camera matrimoniale dei padroni di casa, che è fornita di un salottino, un vanity, un letto, un camino e un tappeto di pelle di tigre. 
Il gruppo esplora per bene, mentre Stafir, attirato da un bagliore, corre verso il vanity, dove trova, in un portagioie, il ciondolo con il frammento di ambra di Elisabeth poggiato sopra ad un foglio.

Stafir spiega il perché del suo comportamento nei confronti del ciondolo: ne ha uno uguale, che ha trovato dopo aver sconfitto un Djinn che ha ucciso davanti a lui dei bambini. Nel tentativo di Stafir di proteggere i bambini dal Djinn, questi ha assorbito parte della sua magia caotica diventando uno stregone e, sconfitto il Djinn, ha trovato il ciondolo, che era l'oggetto che lo teneva incatenato. Da quel momento sta cercando di ottenere risposte sulla strana natura di questo oggetto, e sperava che trovarne un altro lo avrebbe aiutato.

Il gruppo successivamente legge la pergamena:

> [!quote]
> *Drasha,*
> 
> *ho scelto te come custode della Bestia in mia assenza. Se la Bestia dovesse diventare indisciplinata o mostrare segni di agitazione mentre non ci sono, ho lasciato questo frammento d'ambra per indebolirla e placare la sua furia.*
> 
> *In caso di necessità, presentate il frammento e pronunciate il nome della Bestia per calmare i suoi capricci, ma mi raccomando, assicuratevi di uscire dalla casa prima che si svegli a mezzanotte.*
> 
> *Finché la Bestia respira, è lei - non voi -  il cuore di questa casa, e nessun pasto potrà mai saziare il suo appetito. Se vi attarderete nel suo dominio, sarà la fine per tutti voi.*
> 
> *Elisabeth*

Il gruppo sospetta che **Drasha** potrebbe essere la sostituta di Klara, che si menzionava nella lettera trovata precedentemente. 

In possesso della chiave della stanza segreta della libreria, il gruppo decide comunque prima di esplorare velocemente il resto del piano.

Aprendo l'altra stanza grande, trovano quella che sembra essere stata la stanza di Klara: una semplice stanza da letto matrimoniale, con un balconcino e una nursery. Nasce dell'inquietudine nel notare alcune cose:
 * nella nursery c'è una culla, coperta da un sudario nero, sotto di essa è caduto un oggetto e intorno alla culla una strana sostanza oleosa nera è cosparsa ovunque;
 * nella camera invece, il gruppo nota che sotto le coperte c'è una massa, che sembra ritmicamente alzarsi ed abbassarsi, come se stesse respirando, mentre su uno dei comodini un libro coperto da una strana muffa gialla attira l'attenzione del gruppo.

Mentre Stafir e Rinn si dirigono verso il comodino, Kieran decide di controllare se per caso sotto le coperte si trovasse un infante. Alzando le coperte e le lenzuola, la massa scompare e il gruppo vede soltanto il materasso pieno di una quantità elevata di sangue. Inoltre, vedono dei legacci per mani e per piedi, legati alla struttura del letto, fatti di filo spinato. Anche questi, pieni di sangue. 
Stafir e Rinn invece scoprono che il libro non è che una novella che parla di una giovane donna che si innamora di un ricco duca. 

Decidono quindi di controllare la culla nella nursery. Kieran scopre il sudario e trova che al suo interno non vi è altro che una serie di tumori carnosi, fusi alla struttura della culla e che colano un liquido nerastro, simile a pus, sul pavimento. L'oggetto sotto la culla si rivela essere un dito umano, da cui una piccola bocca ha strappato pezzi di carne. Sul lato della culla vi è inciso il nome "Walter".
Kieran prova a indagare se questi tumori carnosi siano vivi e, dopo qualche tentativo, capisce che seppure sembrino respirare, non appaiono coscienti o sofferenti. 
La stanza è inoltre stata utilizzata per qualche rituale: le pareti sono ricoperte di rune tinte col sangue e formano dei cerchi concentrici che hanno al loro centro proprio la culla. 

Il gruppo investiga per bene la nursery e la stanza che suppongono essere di Klara. 
In particolara, Stafir nota, guardandosi allo specchio, uno spettro alle sue spalle. Guardandosi però indietro, non lo vede. Sembra che sia visibile solo tramite il suo riflesso. Lo spettro sembra di una donna giovane e umile, ormai pallida e scheletrica. Alla ragazza sono stati tagliate tutte le dita dei piedi e della mano, sono stati rimossi e cuciti gli occhi e la bocca. Inoltre, innumerevoli cicatrici sottili, come lame, le rigano il corpo, compresa la carne intorno a caviglie e polsi. Infine, i capelli le sono stati strappati e tagliati con noncuranza e sono ormai stopposi e pagliosi.
Nonostante il suo terribile aspetto, lo spettro non sembra pericoloso né avere cattive intenzioni, sembra timidamente curiosare nelle faccende del gruppo.

Davanti a questa visione, il gruppo concorda che deve essere lo spettro della povera Klara, andato incontro alla follia di Elisabeth. Stafir prova a chiedere allo spettro se si tratta di Klara, questo non risponde ma ascolta il gruppo incuriosito. Stafir infine chiede chi gli ha fatto del male, e la povera ragazza, impaurita, sparisce per non tornare. 

Esplorando la stanza, Stafir trova anche un muro illusorio, che cela delle scale di pietra che conducono ad una soffitta polverosa.

Nel frattempo sono passate circa tre ore in totale. 

Il gruppo, prima di salire, decide velocemente di esplorare le altre stanze del piano e dirigersi verso la stanza segreta di Elisabeth. Scoprono che le due stanze rimaste sono un bagno e uno sgabuzzino, nel quale Stafir, interessato dal capire se la scopa poggiata al suo interno potesse volare, entra.
La scopa si anima e lo attacca. Stafir incassa un colpo e schiva quello successivo, partendo poi al contrattacco. Il gruppo si disfa velocemente della scopa, non prima però che questa riesca ad infierire con qualche altro colpo sul povero mezzelfo. 

Finito l'incontro, il gruppo si precipita velocemente nello studio e, facendo uso del pendente di Elisabeth, apre la stanza segreta. 

Al suo interno trova una seconda scrivania circondata da librerie i cui testi appaiono scritti in una lingua sconosciuta e spaventosa, tanto quanto i temi di cui tratta. Stafir prende uno di questi libri con sé. In particolare, sulla scrivania, il gruppo trova una lettera interessante:

> [!quote]
> *“Alla mia più patetica servitrice,*
> 
> *Le ripeto per l’ennesima volta che non sono un messia inviato a voi dalle Forze Oscure di questa terra. Non sono venuto per condurla sulla via dell'immortalità e, per quante anime lei abbia dissanguato sul suo altare nascosto, per quanti visitatori lei abbia torturato nelle sue prigioni, sappia che non è stata lei ad avermi evocato in questa bellissima regione. Lei non è che un verme che infesta e si contorce nella mia terra.*
> 
> *Dice di essere maledetta, di aver speso la sua fortuna. Dice che suo marito si è consolato nel seno di un'altra donna, e ha generato un figlio bastardo, facendole abbandonare l’amore per la follia. È lei maledetta nell’oscurità? Su questo non ho dubbi. Salvarla dalla sua miseria? Non credo. La preferisco di gran lunga così com’è.*
> 
> *Il suo terribile signore e padrone,*
> 
> *Strahd von Zarovich”*

Nessuno del gruppo è familiare col nome di [[Strahd von Zarovich]].

Il gruppo continua quindi la sua ascesa nella casa, raggiungendo l'attico. Visitano la stanza più a sud, dove trovano un Carillon. Aprendo uno scompartimento di quest'ultimo i giocatori trovano la chiave di un lucchetto che teneva chiusa la stanza più a nord dello stesso piano, e un foglio di carta che sembra essere una rozza mappa sulla quali sono segnati i seguenti luoghi: DORMITORIO, ALTARE, TEMPIO. 

Spostandosi verso la stanza chiusa con il lucchetto, si rendono conto che è la stanza dei figli Durst: Rose e Thorn. È arredata da due piccoli lettini, e una casa per le bambole. Improvvisamente, mentre Kieran osserva la casetta per le bambole, dalle identiche fattezze della casa in cui si trovano, compare il fantasma di Rose, che le chiede se le piacciono i suoi giocattoli.
Anche lo spirito di Thorn appare, e il gruppo parla coi due bambini cercando di carpire informazioni. Capiscono, dalle informazioni ingenue date dai bambini, che Elisabeth, impazzita di gelosia, ha ucciso il marito e l'amante, ha fatto un qualche rituale su Walter, trasformandolo in una "bestia" e ha lasciato i bambini a morire di fame in soffitta.
Rose, inoltre, vorrebbe che i suoi resti e quelli di Thorn, fossero seppelliti in un qualche posto bello, non nella casa, in modo che le loro anime possano effettivamente riposare. 

Kieran e Stafir decidono di farsi possedere dai due bambini, e percepiscono come star ospitando l'anima di qualcuno che ha bisogno di essere abbracciato. 
Il gruppo, guidato dai due bambini, trovano l'accesso dall'attico ad un pozzo, che percorre tutta l'altezza della casa e le cui scale poi continuano in profondità sotto le fondamenta della casa. 
Arrivati in queste vecchie cantine scavate nella roccia, il gruppo non si ferma ad esploarle, ma procede ancora più in basso, vedendo ovunque segnali di antichi rituali oscuri, sangue e altre bestialità.
Infine trovano un altare, scavato in una grotta che è ormai allagat, sopra al quale giace un vecchio sudario insanguinato. In fondo alla grotta invece, una piccolo alcova è stata creata facendo cadere la parete e al suo interno una creatura sembra dormire. 
La gigantesca bestia, fatta di carne e sangue, dal quale enormi tentacoli di carne sembrano abbracciare l'altare. Il gruppo decide di svegliare e affrontare la bestia, che si difende attaccando coi tentacoli e mordendo. Il gruppo si accorge che all'interno del corpo della bestia sembrano essere fuse le parti del piccolo Walter. Dopo uno scontro violento, la bestia espone dal suo interno il corpo del neonato a cuore aperto. Kieran continua a colpire la bestia, sperando di poter salvare il bambino, ma gli altri, meno illusi, decidono di porre fine alle sue sofferenze, e Stafir grazie ai suoi dardi di fuoco riesce a uccidere la bestia.

La casa, inizia improvvisamente a crollare, come se la bestia e la casa fossero una cosa sola. Appare lo spirito di Elisabeth Durst, che intima al gruppo che lei si prenderà le loro anime visto che loro si sono presi la sua casa e la sua bestia. 
Il gruppo risale le scale e corre verso la porta d'ingresso, ma vengono bloccati dallo spirito di Gustav Durst che terrorizzato da Elisabeth, chiede al gruppo di rimanere lì e morire. Il gruppo lo affronta e si sposta poi velocemente verso la porta d'ingresso, che Neldark riesce a sfondare. 

Il gruppo si ritrova fuori dalla casa, che crolla davanti ai loro occhi. Ma non sono più a Malporto, ma in una strana terra nebbiosa, ai margini di una foresta, che i due piccoli spiriti di Rose e Thorn riconoscono come le terre di Barovia, il Bosco di Svalich, dove giocavano da bambini. Il gruppo seppellisce i due corpicini di Rose e Thorn liberandoli dal tormento e poi si rigruppano in una piccola torre diroccata, dove trascorrono la loro notte. 
